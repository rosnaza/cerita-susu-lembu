CERITA SUSU LEMBU

Pipah dan Bedot, teman sejati, *BFF*, baru sahaja duduk di gerai untuk makan tengahari. Mereka meletakkan pinggan mereka yang penuh makanan diatas meja. Bedot sengaja bertanya, "Pipah, kau nak air apa? Peria ais?" Pilihan air minuman yang tidak ada dalam menu.  
"Tak 'moo' lah," jawab Pipah dan mereka berdua tertawa. Mereka tertawa kerana episod yang berlaku di ofis tadi. “Kesian Kak Piah,” sambung Pipah lagi.  
Kak Piah bukan calang-calang orang, dia adalah isteri kepada arwah Encik Hashim, bekas rakan kongsi syarikat tempat mereka bekerja. Selepas kematian Encik Hashim, Tan Sri Rashid sebagai *CEO* syarikat telah memastikan Kak Piah terus bekerja sebagai pembantu peribadi Encik Sallehuddin, Pengurus Kanan Bahagian Perolehan. Walaupun prestasi Kak Piah semakin merosot, yang nyata Kak Piah bijak dari segi mengelak kerja.  
Minggu lepas, ketika Encik Sallehuddin meminta Kak Piah menyediakan laporan bulanan, dia berkata, "Encik, saya ada migrain teruk ni. Boleh tak esok saya buat?" Esok hari, dia cuti sakit. Seperti biasa Encik Sallehuddin akan mencari Bedot, nama panggilan untuk Zubaidah, pekerja serba boleh di pejabat untuk menyiapkan laporan itu.  
Bulan sebelum itu pula, ketika ada audit dalaman, Kak Piah tiba-tiba dapat panggilan kecemasan, cucu sakit perut, alasan Kak Piah. Siapa lagi kalau bukan Bedot yang terpaksa hadapi audit sendirian, menjawab soalan-soalan yang sepatutnya Kak Piah jawab.  
Tiga hari lalu, Encik Sallehuddin telah meminta Kak Piah membuat satu draf surat untuk memohon bajet satu majlis keraian. Modus operandi Kak Piah setelah mendapat arahan, dia akan kelihatan bertungkus lumus di depan komputernya. Sekejap-sekejap dia membuka satu fail, lepas tu dia membuka fail lain pula seperti menelaah sesuatu, mencari rujukan. Di skrin komputernya surat draf hanya tertulis, 'Perkara : Permohonan Bajet Keraian', itu sahaja.  
Pagi ini, Encik Sallehuddin tiba ke pejabat dengan sedikit keresahan, tetapi dia yakin. Pada mesyuarat pagi ini jam 10.00 dia akan mendapat bajet yang perlukan untuk satu majlis keraian yang akan dianjurkan oleh syarikat.  
“Selamat pagi Kak Pipah,” Encik Sallehuddin menegur Kak Piah.  
“Selamat pagi Bos\!” Balas Kak Piah.  
Sebelum melangkah masuk ke bilik pejabatnya, Encik Sallehuddin berhenti dan menoleh ke arah Kak Piah. “Kak Piah, saya nak keluar minum kopi dengan Haji Tajuddin sekejap. Nanti saya balik, make sure draf surat untuk bajet keraian tu ada atas meja saya.”  
Kak Piah, terdiam, tergamam, kaku, mulut sedikit terlopong. Dia hanya memerhati ke arah Encik Sallehuddin yang sedang masuk ke bilik pejabat. Namun fikirannya tidak kusut, malah fikirannya terang, crystal clear. Dia terlupa langsung pasal surat itu.  
Sekembali Encik Sallehuddin dari minum kopi dengan Haji Tajuddin, dia mendapati Kak Piah tidak berada di tempat kerjanya.  
“Bedot, mana Kak Piah?” Jerit Encik Sallehuddin.  
Bedot segera bangun dari tempat kerjanya pergi mendapatkan Encik Sallehuddin. “Eh baru kejap tadi dia ada. Kenapa Bos?”  
“Pukul 10 ni saya ada mesyuarat dengan CEO\! Saya kena  bawa surat, cover letter," jawab Encik Sallehuddin.  
"Surat apa, Bos?" Bedot terkejut.  
"Alamak\! Kak Piah tak siapkan ke? Tak apalah, Bedot kamu tolong buatkan cepat. Sepuluh minit je lagi. Cover letter untuk kertas kerja minta bajet keraian"  
Bedot panik. Dia pandai buat kerja rutin, tapi surat rasmi untuk memohon bajet? Dia tak pernah buat. Dengan pantas, dia buka telefon dan taip "Cara tulis surat rasmi permohonan bajet" di Google. Terlalu banyak format, dia keliru. Kemudian dia terfikir tentang Chat GPT yang selalu disebut-sebut anak muda. Dengan diam-diam, dia buka aplikasi dan taip:  
"Boleh tolong buatkan surat rasmi untuk mohon bajet majlis keraian dalam bahasa Melayu?" Tidak sampai satu minit, AI itu telah menyiapkan draf lengkap. Bedot copy, edit nama dan jabatan, tambah sedikit butiran, dan cetak. Dengan lega, dia hantar surat itu kepada Encik Sallehuddin. Tidak lama selepas itu Encik Sallehuddin keluar bersama Haji Tajuddin, Penolong Pengurus, membawa surat harapan berserta kertas kerja ke Mesyuarat Khas Majlis Keraian.   
Mereka berdua kembali ke pejabat hampir pukul dua belas, mereka nampak gembira, mereka mendapat bajet yang dipinta. Di pejabat Encik Sallehuddin telah mengucapkan terima kasih kepada Bedot di hadapan semua pekerja di pejabat. Mendengar ucapan itu, Kak Piah, yang sudah kembali berada di tempat kerjanya, hampir tidak tahu malu telah berkata, "Apa ni Bos. Orang lain yang buat kerja, orang lain dapat nama."  
"Eh betulah, Zubaidah yang siapkan surat tu," kata Encik Sallehuddin. Sementara itu Haji Tajuddin sedang menelefon seseorang dengan telefon bimbitnya.   
Selalunya Kak Piah tidak membalas kata dari Encik Sallehuddin, tetapi hari ini dia seperti hendak menegakkan benang basah, “ialah, tapi saya yang mulakan. Itulah, lembu punya susu, sapi yang dapat nama," kata Kak Piah.  
Dengan perlahan Encik Sallehuddin berpaling dan berkata, 'hm kalau Zubaidah sapi yang dapat nama, Kak Piah lembulah."  
"Iya," kata Kak Piah dengan tegas, "sayalah lemb..," Kak Piah terhenti setelah menyedari apa yang dia hendak akui.  
Semua staff di dalam pejabat tertawa, termasuk Encik Sallehuddin. Encik Tajuddin yang baru selesai menelefon, pulak menyampuk, "Kak Piah lembu?"  
Sekali lagi semua staf tergelak. Merah padam muka Kak Piah. Berhenti dari ketawa yang panjang, Encik Sallehuddin berkata, "dah tu, dah tu, sapa lagi nak jadi lembu? Kamu Samad?"  
Samad, kerani muda di pejabat itu segera menjawab, "tak ‘moo’ lah," bermaksud tidak mahu, moo seperti bunyi lembu. Sekali lagi semua staf ofis tertawa. Selepas itu, Pak Nodin, pengawal sekuriti di pejabat masuk untuk mengajak semua staf makan nasi yang dia tapau dari rumah, itu pun sebagai ajak-ajak ayam sahaja dan selalunya staf akan menolak dengan baik.  
Pak Nodin mengangkat mangkuk tingkatnya dan berkata, "marilah lunch sama pakcik."  
Kali ini dengan serentak semua staff menjawab "tak moo lah." Mereka semua tergelak, ada yang sampai mengalir air mata.  
Di gerai makan, Pipah dan Bedot menyambung sembang mereka. “Kesian Kak Piah,” kata Pipah.  
"Kesian apa\! Dia dah lama sangat ambil mudah dengan kerja. Lagipun bukan sesiapa nak kenakan dia, dia sendiri kenakan diri dia," balas Bedot. "Aku dah penat kena backup kerja dia. Nasib baik ada AI tolong tadi, kalau tak, mampus aku."  
"Betul tu. Zaman sekarang, AI boleh tolong banyak benda. Tapi kena pandai guna," kata Pipah.  
"Iya, tapi yang penting, kita buat kerja sendiri. Bukan macam Kak Piah, nak kredit je lebih," Bedot geleng kepala.  
Mereka makan dalam diam sebentar, kemudian tertawa lagi mengingat muka Kak Piah tadi.  
"Esok-esok kalau dia suruh aku buat kerja dia, aku nak jawab 'tak moo lah' jugak," gurau Bedot.  
"Hati-hati, nanti dia report kau pulak," peringatkan Pipah.  
"Apa dia nak report? Aku tak buat kerja dia? Dia tu isteri bekas partner ke apa, tapi kerja tetap kena buat betul-betul," kata Bedot dengan yakin.  
Bedot diam sebentar, kemudian dia geleng kepala sambil senyum. "Tapi sebenarnya..." dia berhenti.  
"Sebenarnya apa?" tanya Pipah.  
"Sebenarnya yang tulis surat tu bukan aku pun. Chat GPT yang buat. Aku just copy paste je," Bedot mengaku dengan senyuman nakal.  
Pipah terbeliak mata. "Maksud kau...?"  
"Maksud aku, Chat GPT lah sebenarnya 'lembu' yang buat kerja. Aku dapat nama. Kak Piah marah sebab dia tak dapat kredit untuk kerja yang dia tak buat. Tapi yang betul-betul buat kerja tu... AI yang tak dapat kredit langsung\!" Bedot mula tertawa.  
Pipah ikut gelak. "Alamak\! Maksudnya Kak Piah marah sebab 'lembu punya susu, sapi dapat nama', tapi sebenarnya dia pun bukan lembu\! Chat GPT yang lembu sebenar\!"  
"Betul\! Dan Chat GPT tak akan pernah dapat kredit sebab tak ada orang tahu pun," kata Bedot sambil menggeleng kepala kagum dengan ironi situasi itu.  
"Tapi at least kau honest mengaku. Lagi baik dari Kak Piah yang claim kerja yang dia tak buat," kata Pipah.  
"Iya lah. Zaman sekarang, pandai guna teknologi pun satu skill juga. Yang penting, kerja siap, boss happy, kita makan besar masa Majlis keraian Tu," Bedot berkata sambil mengangkat gelas teh ais.  
"Cheers untuk AI yang tak akan pernah dapat kredit\!" gurau Pipah.  
"Tak moo lah\!" jawab Bedot, dan mereka berdua pecah ketawa lagi.  
“Tapikan Encik Sallehuddin tu baik orangnya, Real gentleman. Depan semua orang dia minta maaf pada Kak Piah. Dia melawak melampau, lebih dari batas,” kata Pipah.  
“Ha ah,” balas Bedot. “Baik betul hati dia.”  
Dalam hati, Bedot berfikir betapa ironiknya dunia ni. Manusia bergaduh pasal siapa dapat kredit, tapi yang sebenarnya buat kerja tu duduk senyap dalam server somewhere, tak pernah nak pujian pun.  
Hari itu, untuk pertama kali dalam masa yang lama, Bedot makan tengahari dengan perasaan lega, puas hati, dan sedikit guilty kerana dia tahu siapa sebenarnya the unsung hero dalam cerita hari ini.

*Nota penulis:*

*Walaupun Cerita ini hanya rekaan, dengan karakter fiksyen yang saya olahkan, kejadian serupa pernah terjadi kepada saya semasa saya bekerja dahulu, di sekitar tahun ‘90an. Situasi yang hampir sama terjadi kepada seorang staf yang tidak dapat menyiapkan kerjanya, kerja yang agak kritikal ketika itu. Saya telah mengarahkan staf lain untuk menyiapkannya. Saya mengucapkan terima kasih kepada staf yang telah membantu saya. Staf yang tidak menyiapkan kerjanya agaknya merasa cemburu telah mengeluarkan kata-kata yang sama, lembu punya susu, sapi dapat nama. Namun saya hanya mendiamkan diri, saya tidak membuat lawak, “kalau Kak Bedot (bukan nama sebenar) tu sapi, Kak Piah (bukan nama sebenar) lembulah.” Saya hanya berkata di dalam hati saya dan tersenyum sendiri.* 

*Cerita ini hanya hiburan mengenangkan kerenah staf di dalam sebuah pejabat. Saya pernah bekerja di dalam pejabat yang mempunyai lebih 200 pekerja, saya juga pernah bekerja yang hanya mempunyai kurang dari 20 pekerja. Namun manusia tetap manusia, kita ada kerenah kita, rakan sepejabat pun ada karenah masing-masing. Objektif kerja yang paling asas, kerja mesti siap.*

 

